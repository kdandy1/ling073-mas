1 Samuel 1
1 Etii apa oltungʼani obo le Ramataim, le ina kop oo ldoinyo e Efraim, oji enkarna enye Elkana olayioni le Yeroham, olayioni le Elihu, olayioni le Tohu, olayioni le Sufi ilo le Efraim. 
2 Neeta apa ninye nkituaak are; ore enkarna e ina e dukuya naa Hana, ore enkarna e nkae naa Penina. Neeta apa Penina nkera kake meeta apa Hana nkera.
3 Naa keilep apa ele tungʼani to lari ake o to lari ailep te nkanasa enye alo aserem nepolosaki Olaitoriani loo lororani te Shilo, te ine apa nerayie ilayiok pokira oare le Eli, Hofni o Finehas ilapolosak lo Laitoriani. 
4 Ore apa te ina olong napolosisho Elkana, neisho ninye irubat Penina, enkitok enye o layiok lenyena pooki o ntoyie enyena; 
5 naa, ore hoo nenyor apa Hana neisho ninye erubata nabo ake, amu eikeno Olaitoriani enguset enye. 
6 Ore apa Penina naitayunore ninye naa keitagor ninye oleng neinosie osina, te nkaraki naikeno Olaitoriani enguset enye. 
7 Neikunari neijia to lari ake, o to lari. Ore anaake te nelo ninye enkaji o Laitoriani neitagor apa ina aini enye ninye. Ore enkaraki ina neishir Hana ometaa menya endaa. 
8 Ore Elkana ilo payian lenye, nejoki ninye, “Hana, kainyoo peyie inchir? Naa kainyoo pee minya endaa? Naa kainyoo pee eeta oltau lino osina? Aimalusoo too ilayiok tomon te iyie?”
2 Samuel 1
1 Ore eidipa Saul atua eidipa Daudi atushukunye te mutata oo Lmaleki, neton Daudi nkolongʼi are te Siklag; 
2 ore te nkolong e uni, ngʼura, nelotu oltungʼani oingʼuaa ilngʼoborri le Saul, epolosa nkilani enyena netii enterit endukuya enye. Ore ake pee elotu enetii Daudi, neirrugo abaiki enkop nesai ninye. 
3 Nejoki Daudi ninye, “Kaji iyie ingʼuaa?” Nejoki, “Kaisikua nanu aingʼuaa ilngʼoborri le Israel.” 
4 Nejoki Daudi ninye, “Kaji eikunari mbaa? Tolikioki nanu.” Newalu ninye, nejo “Eisika iltungʼana aaingʼuaa olarrabal, ore sii ilkumok loo ltungʼana neirragaa etuata ore Saul o olayioni lenye Yonatan etuata sii ninche.” 
5 Nejoki Daudi ilo barnoti otiaka ninye, “Kainyoo nikintayiolo iyie nchere etua Saul o Yonatan olayioni lenye?” 
6 Nejoki ilo barnoti apa otiaka ninye, “Aishiaakinore ake duoo atii enchumata oldoinyo le Gilboa; netii Saul airishakino empere enye, naa ngʼura, etinyikakitia ngarrin o lakedok loo mbartan emir ninye. 
7 Ore ake pee eingor siadi enye, naadol nanu, naaipot. Nairukisho nanu ajo, ‘Nele nanu.’ 
8 Naajoki ninye, ‘Ira iyie alo?’ Nawaliki, ‘Ara nanu Olmaleki.’ 
9 Naajoki ninye nanu, ‘Ntasho te mbata nanu tasesekuanaki; amu aanoto nanu osina, neton ake eishu enkishui ai ti atua nanu.’ 
10 Neaku aitasho nanu te mbata ninye, nasesekuan ninye, amu aitisipa ajo meidim anyaaki atopuaa eidipa atabatatayu; naya ilo marisian apa le nkitoo otii endukuya enye o lkataar apa otii enkaina enye, nayaua ninche ene netii olkitok lai.”
11 Neibung Daudi nkilani enyena, nepolos, neiko sii neijia lelo tungʼana pooki apa ootii te nebo ninye; 
12 neishir ninche neitayu ilkiyio nepukoo o metaa teipa te nkaraki Saul o Yonatan olayioni lenye o te nkaraki iltungʼana lo Laitoriani o te nkaraki enkaji e Israel, enkaraki etabatatate ninche to lalem. 
13 Nejoki Daudi ilo barnoti apa otiaaka ninye, “Kaji iyie ingʼuaa?” Newaliki, “Ara nanu olayioni leilo omoni lo Lmaleki.” 
14 Nejoki Daudi ninye, “Kainyoo iyie pee eitu iureyu idumu enkaina ino ainyal ilo otubukoko Olaitoriani eilata aput?” 
15 Neipotu Daudi obo loo lbarnot nejoki, “Shomo, taara ninye metua.” Neosh oltungʼani Olmaleki metua. 
16 Nejoki Daudi ninye, “Metaa osarge lino shumata endukuya ino; amu enkutuk ino kewan nikinchakenoko iyie, ejo, ‘Atasesekuana nanu ilo otubukoko Olaitoriani eilata aput.’ ”
1 Illaig 1
1 Etamorua apa olaiguanani Daudi neaku oloo larin kumok. Ore hoo ninye teneimulumuli too ilkilani nemeirouaju osesen. 
2 Ore enkaraki ina etiakita isinkan lenyena, “Nchoo eingʼurakini enkiti siankiki olkitok lai olaiguanani, naa nchoo ninye eboitare olaiguanani, pee egolie ninye; nchoo ninye eirrag to lgoo lino pee etum olkitok lai olaiguanani airouaja.” 
3 Neaku eingʼorutua ninche esiankiki sidai te nkishiaa tiatua enkop pooki e Israel, nepuo aatum Abishag e Shunam, neyaki ninye olaiguanani. 
4 Eisidai apa ina siankiki oleng te nkishiaa, neaku ninye enkaingʼurani o laiguanani neisiaai ninye; kake eitu eboitare olaiguanani ninye.
5 Ore apa Adonija olayioni le Hagit neitaa kewan kitok ejo, “Kaaku nanu olaiguanani.” Neitobiraki kewan ngarrin oo mbartan, o lakedok loo mbartan, o ltungʼana onom oo kuet te dukuya ninye. 
6 Neitu aekata eitagor menye ninye eikilikuan ajoki, “Kainyoo pee itaasa ena o ena?” Oltungʼani sii apa sidai ninye te nkishiaa, naa ninye etoiuoki eirukurukore Absalom. 
7 Eiroro ninche o Yoab olayioni le Seruyia tenebo Abiata olapolosani; nesujaa ninche Adonija neretu ninye. 
8 Kake ore Sadok ilo apolosani o Benaia olayioni le Yehoida, o Natan oloiboni le Nkai, o Shimei, o Rei o lelo tungʼana le Daudi magil nemetii ninche enkalo e Adonija.
9 Nepolos Adonija ilkerra, o lmongʼi o ntokitin naapir te ndapidapoi oo lasuriaa, te mbata e Norogel, neitoomon ninye ilalashera lenyena pooki, lelo ayiok lo laiguanani, o lelo tungʼana pooki kituaak le Yuda. 
10 Kake eitu ninye eitoomon Natan oloiboni le Nkai arashu Benaia arashu lelo tungʼana magil lo lalashe lenye Solomon.
2 Illaig 1
1 Ore eidipa Ahab atua, neiser Moab apaashare Israel. 
2 Nesulunye apa Ahasia to lkitara le nkaji e shumata, te Samaria, neirrag ninye etamuoyia. Neaku eirriwayie ninye ilkiliku ajoki olorere, “Enchom enkilikuanishore Baalsebub, ina ai e Ekron tenaa kaishiu nanu tena muoyian.” 
3 Kake etiaaka olmalaika le Nkai Eliya le Tishibit, “Tudumunye shomo tanangʼare ilkiliku lo laiguanani le Samaria, nijoki ninche, ‘Kenkaraki nemeetae Enkai te Israeli pee ishomo aaikilikuanishore Baalsebub, ina ai e Ekron?’ 
4 Ore naa taata, nji ejo Olaitoriani, ‘Mipuku iyie teina dapash nitii, kake esipa iye iyie.’ ” Nelo Eliya.
5 Nerrinyo lelo tungʼana lo lkilikuai aapuo enetii olaiguanani, nejoki ninye ninche, “Kainyoo intae pee itorrinyunye?” 
6 Nejoki ninche ninye, “Eewuo oltungʼani anangʼare iyiook, nejoki iyiook, ‘Entorrinyoto enchom enetii ilo aiguanani oirriwua intae, nijokiki ninye, “Nji ejo Olaitoriani, ‘Kenkaraki nemeetae Enkai te Israel pee irriwayie ilkiliku meshomo aaikilikuanishore Baalsebub, ina ai e Ekron? Ore enkaraki ina midou iyie teina dapash nitii, kake iye iyie.’ ”
7 Nejoki ninye ninche, “Kaa pukunoto o ltungʼani ilo tungʼani oewuo anangʼare intae, nejoki intae kuna baa?” 
8 Newaliki ninche ninye aajoki, “Eishopito enkila oo lpapit neeta enkimeita o lchoni te mpolos enye.” Nejo ninye, “Eliya le Tishibit ilo.”
9 Neitoki olaiguanani airriwaki ninye olkitok le njore loo ltungʼana onom. Neilep ninye alo enetii Eliya, etonita te nchumata e ndoinyo, nejoki ninye, “Lo tungʼani le Nkai, ejo olaiguanani, ‘Tadou wou.’ ” 
10 Kake etiaaka Eliya ilo arikoni le njore loo ltungʼana onom, “Tenaa kara nanu oltungʼani le Nkai, nchoo edou enkima naingʼuaa shumata, nikinos iyie o lelo tungʼana linono onom.” Nedou enkima naingʼuaa shumata neinos ilo tungʼani o lelo tungʼana lenyena onom.
11 Neitoki olaiguanani airriwaki ninye o likae kitok le njore loo ltungʼana onom, tenebo iltungʼana lenyena pokira onom. Neilep ninye alo enetii nejoki ninye, “Lo tungʼani le Nkai, enkitanapata o laiguanani ena, ‘Tasioki tadou!’ ” 
12 Kake etawalikia Eliya ajoki ninche, “Tenaa kara nanu oltungʼani le Nkai, nchoo edou enkima naingʼuaa shumata nikinos iyie o kulo tungʼana linono pokira onom.” Nedou enkima e Nkai naingʼuaa shumata neinos ninye o lelo tungʼana lenyena pokira onom.
13 Neitoki olaiguanani airriwaa olarikoni le ntukus e uni oo ltungʼana onom, tenebo iltungʼana lenyena onom. Ore ilo arikoni liokuni le njore loo ltungʼana onom, neilep alo. Nelotu agil kung te dukuya Eliya, nesai ninye ajoki, “Lo tungʼani le Nkai, aatoomono iyie, nchoo enkishui ai o enkishui e kulo sinkan linono menoto tipat too nkonyek inono. 
14 Ngʼura etadowuo enkima naingʼuaa shumata neinos lelo arikok le njore loo ltungʼana maa onom, o lelo tungʼana lenye maa onom. Kake ore naa taata nchoo enkishui ai menoto tipat too nkonyek inono.” 
15 Neitoki olmalaika le Nkai ajoki Eliya, “Tadoi shomo tenebo ninye; miureyu iyie ninye.” Nedumunye ninye nedoyio alo tenebo ninye, enetii olaiguanani. 
16 Nejoki ninye, “Nji ejo Olaitoriani, ‘Ore enkaraki irriwayie ilkiliku meshomo aaikilikuanishore Baalsebub, ina ai e Ekron, kenkaraki nemeetae Enkai te Israel, pee inkilikuanishore too rorei lenyena? Ore enkaraki ina midou iyie teina dapash nishomo, ajingʼ, kake meeta nchere pee miye iyie.’ ”
17 Neaku etua ninye terisioroto o rorei lo Laitoriani oiroro Eliya. Neaku Yoram olalashe lenye olaiguanani terishata enye, to lari liare le Yehoram olayioni le Yehoshafat, olaiguanani le Yuda. Amu meeta apa Ahasia olayioni. 
18 Ore apa nkulie kiaasin pooki e Ahasia naataasa ninye, neigero tiatua embuku oo ntepen oo laiguanak le Israel.
